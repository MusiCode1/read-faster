# תכנית לרכישת קריאה
## לתלמידים עם מוגבלות שכלית התפתחותית

התכנית מבוססת על תכנית האצת קריאה - מרכז אדמונד ספרא, אוניברסיטת חיפה, פרופ' צביה ברזניץ. תוכנת ההאצה בקריאה (ברזניץ, 2003), כוללת תכנת מחשב הפועלת באמצעות מניפולציה להאצת קריאה ומשפרת את רמת הדיוק, רמת הקצב וכן, את רמת הבנת הנקרא. בתכנה ישנן פעילויות לשיפור מיומנויות הפענוח הפונולוגי באמצעות רשימות של מילים במבנים תנועיים ובתבניות מורפולוגיות נפוצות.

לתכנת ההאצה, פותחה בבית ספר צוהר, תכנית הרחבה, הכוללת: עזרים ופעילויות להדפסה לצורך תרגול המיומנויות שנמצאות בתוכנה. הרציונל לפיתוח תכנית זו הינה: התאמה של התוכנית לאוכלוסיות מוגבלות שכלית המצריכה שימוש בערוץ החזותי-טקסט מסומל בתמונות ואיורים וכן, שימוש במתודות של חזרה ושינון. תלמידים עם מוגבלות שכלית התפתחותית צריכים להפעיל את הערוץ החזותי והערוץ המוטורי-חושי וכן מיומנויות של חזרה ושינון כדי לרכוש אוצר מילים ומושגים מוחשיים ומופשטים להטמיע אותם לאורך זמן בזיכרון באמצעות אימון לשימוש יעיל בזיכרון העבודה.

נמצא כי, מרבית מהתלמידים עם מוגבלות שכלית מאופיינים בלקות שפתית הכוללת קשיים משמעותיים ברכישת אוצר מילים הבנתי, וכן, קשיים בהגיית מילות השפה. על כן, תכנית זו שמה דגש על אימון להגייה תקינה של מילות השפה והקניית משמעות.

התמונות המופיעות בתכנית לקוחות מאתר [Freepik](https://www.freepik.com)

## למי מיועדת התכנית?
ניתן להתחיל לאמן בתכנית תלמידים שסיימו את שלב רכישת צלילי האותיות. את לימוד התנועות יש להקנות במהלך התכנית, לפני כל קבוצת יחידות אימון העוסקות בתנועה.

## מה כוללת התכנית?
התוכנית כוללת 37 יחידות מדורגות מודפסות (במקביל ל-37 יחידות בתכנת המחשב):

* יחידות האימון 1-7 עוסקות בתנועה קמץ, פתח
* יחידות האימון 8-13 עוסקות בתנועת חיריק
* יחידות האימון 14-19 עוסקות בתנועה צירה, סגול
* יחידות האימון 20-25 עוסקות בתנועה חולם
* יחידות האימון 26-28 עוסקות בתנועה שורוק, קובוץ
* יחידות האימון 29-31 עוסקות בבניני הפועל
* יחידות האימון 32-37 עוסקות במשקלים

## כיצד בנויות יחידות האימון?
בכל יחידת אימון שלושה שלבים: שלב המילה, שלב המשפט ושלב הטקסט.

### שלב מילה
פענוח פונולוגי של המילה, זיהוי מורפו-אורתוגרפי של המילה.

#### פעילויות:
1. **הכרות עם המילה**
   * האזנה למילה מושמעת
   * הגיית המילה
   * המחזה של משמעות המילה
   * סימון המילה בתנועת גוף
   * התבוננות בתמונה המייצגת משמעות המילה

2. **זיהוי מהיר של המילה (אורתוגרפי)**
   * הברקת מילים
   * העלמת כרטיס המילה לאחר מספר שניות

3. **זיכרון מילים - האם הופיעה המילה?**
   * הברקה של 3-4 מילים בזו אחר זו והפיכת המילים על גבי השולחן
   * הצגת מילה נוספת
   * התלמיד נשאל האם המילה הנוספת הופיעה בין המילים שהפוכות על גבי השולחן

4. **משחקים לשינון המילים**
   * משחק התאמה - הנחה של זוגות כרטיסים על גבי לוח סקוטש
   * משחק פנטומימה - הצגת פנטומימה של משמעות מילה המופיעה בכרטיס
   * משחק לוטו - התאמת תמונה למילה על גבי לוח אישי/קבוצתי
   * משחק דומינו - התאמת מילה לתמונה בשרשרת כרטיסים
   * משחק בינגו - התאמת תמונה למילה על גבי לוח אישי/קבוצתי
   * משחק תפזורת - מוצאים מילים בתוך תפזורת אותיות

5. **פעילות לשונית-מורפולוגית**
   * הצגת מילים
   * המילים נעלמות כתבנית שלימה
   * הבחנה בין שם עצם, פועל, תואר, זכר-נקבה, שורש

6. **פעילות לשונית-סמנטית**
   * הצגת מילים
   * המילים נעלמות כתבנית שלימה
   * הבחנה בין קטגוריות כגון: בעלי מקצוע, בעלי מלאכה

7. **איתור מילים**
   * מוצאים את המילים המופיעות בתמונת סיטואציה
   * מתבוננים בתמונת סיטואציה
   * מוצאים פריטים בתמונה
   * מציינים את שם הפריט ומניחים מילה כתובה

8. **כתיבת מילים**
   * איות מילים
   * מתבוננים בתמונות
   * הוגים את המילה המתאימה וכותבים אותה

### שלב משפט
קריאה מורפו-אורתוגרפית של משפטים

#### פעילויות:
1. **השלמת משפט**
   * משלימים מילה חסרה במשפט מתוך שלוש אפשרויות של מילים, המלוות בתמונות
   * השלמה לשונית-מורפולוגית (הילד שר והילדה ____ גרה, שרה, רצה)
   * השלמה סמנטית (יוסי מנגן ב ____ מילון, כינור, עיפרון)

2. **הרכבת משפט**
   * מתבוננים בתמונה
   * מרכיבים משפט קצר תקין ממילים נתונות

3. **הבנת הייצוג המנטאלי של המשפט - בחירת תמונה**
   * התלמיד מתבונן בשלוש תמונות המייצגות סיטואציה
   * בוחר את התמונה המתאימה

4. **הבנת הייצוג המנטאלי של המשפט - הגיוני או לא הגיוני?**
   * התלמיד קורא משפט
   * מתבונן בתמונת סיטואציה המתארת את המשפט
   * מחליט האם המשפט הגיוני או לא הגיוני על סמך נתונים

5. **הבנת משפט**
   * עונים תשובה לשאלה ברמת איתור מידע
   * קוראים משפט
   * בוחרים תמונה מתאימה למשפט
   * קוראים שאלה
   * בוחרים תשובה מבין שלוש אפשרויות של תשובות

### שלב הטקסט
קריאה מורפו-אורתוגרפית של טקסטים קצרים

#### פעילויות:
1. **טקסט סיפורי**
   * סידור משפטים ברצף הגיוני (כגון: דנה ראתה נחש, דנה צעקה, הנחש ברח)

2. **טקסט תיאורי - התבוננות**
   * התבוננות בתמונת סיטואציה
   * בחירת 3 משפטים שמתאימים לתמונה

3. **טקסט תיאורי - הרכבת תמונה**
   * קוראים 2-3 משפטי תיאור
   * בוחרים סביבה: כגון: יער, ים, חווה
   * בוחרים פריטים
   * מרכיבים תמונה על פי הנתונים המופיעים במשפט
   * (לדוגמה: חנה גרה בחווה, בחווה פרה רזה, בחווה צב קטן, בחווה צב ענק, בחווה חיה יפה, בחווה נחש קטן)
